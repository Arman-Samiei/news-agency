به گزارش "ورزش سه"، دراگان اسکوچیچ در نشست خبری پس از دیدار با سوریه اظهار کرد: ابتدا باید بگویم از این پیروزی رضایت دارم. به بازیکنانم بسیار تبریک می‌گویم و باید تاکید کنم برای لیست بازیکنان و نفراتی که آوردیم، مشکلاتی داشتیم و سه، چهار بار فهرست را تغییر دادیم.

 

او ادامه داد: بخاطر محدودیت‌های کرونایی یک‌سری بازیکنان مثل علیرضا جهانبخش و سامان قدوس از انگلیس، امیر عابدزاده از پرتغال و ... نتوانستند از مقصد کشورشان به ایران بیایند. مرتضی پورعلی‌گنجی، صادق محرمی، کاوه رضایی و بازیکنان استقلال را بخاطر اینکه کرونایی بودند، در اختیار نداشتیم.

 

سرمربی تیم ملی ایران تصریح کرد: قطعا از این بازیکنان در اردوی خردادماه تیم ملی استفاده می‌کنیم و آنها را بازی خواهیم داد چراکه حساب ویژه‌ای روی این نفرات باز کردیم، اما در این اردو سعی داشتیم نفرات جوان‌تر را بازی دهیم که البته این اتفاق، پیامی برای بازیکنان لیگ بود که بدانند دیده می‌شوند.
اسکوچیچ در خصوص بازی مقابل سوریه گفت: از عملکرد تیم در نیمه اول خیلی بیشتر رضایت داشتم چون سوریه را تحت فشار گذاشتیم و قوی کار کردیم. قطعا در مسابقات دوستانه که ما و تیم حریف ۶ تعویض انجام می‌دهیم، سر و شکل تیم‌ها به حالت عادی و اولیه نیست و می‌توان انتظار داشت که کیفیت بازی در نیمه دوم پایین بیاید.

 

سرمربی تیم ملی ایران ادامه داد: امروز آخرین مسابقه را قبل از اردوی خردادماه برگزار کردیم ولی می‌توانم به شما تضمین بدهم که در خردادماه به مراتب تیم بهتر و با اشتباهات کمتری آماده می‌کنیم.

 

اسکوچیچ با بیان اینکه ما تیم خوبی در اختیار داریم، گفت: به بازیکنان اعتماد و ایمان کامل دارم و می‌توانم تضمین بدهم مقابل بحرین با تمام توان کار می‌کنیم و در هر جایی بازی بگذارند، آنها مجبور هستند که با ما مواجه شوند.

 

او درباره دلیل عدم دعوت نفراتی مثل وریا غفوری، رامین رضاییان، سعید عزت‌اللهی و ... ابراز کرد: دلیل آن خیلی ساده است؛ من برای انتخاب بازیکنان یک سطح استاندارد را تعریف می‌کنم و آنها نیز باید همانطور که من انتظار دارم، بازی کنند و این را هم باید بگویم که من حتی بازیکنان را بهتر از خودشان می‌شناسم.

 

سرمربی تیم ملی ایران تصریح کرد: باید به من اجازه و حق بدهید،  برخی تصمیمات در گذشته درست گرفته نشده است. کیفیت و انسجام تیم برای من اهمیت زیادی دارد و بازیکنانی را انتخاب می‌کنم که از نظر من بهتر از بقیه کار کنند. دوست دارم بازیکنان جوان جو اردو را گرفته و چشیده باشند چون نفرات زیادی از لیست جا ماندند.

 

اسکوچیچ درباره اردوی تیم ملی در کیش عنوان کرد: قطعا ما سطح استاندارد را مد نظر داریم و می‌خواهیم که زمین تمرینی ما کیفیت مطلوبی داشته باشد. اگر نتوانیم زمین مناسب و استانداردی که در سطح تیم ملی باشد را پیدا کنیم، قطعا به آنجا نمی‌رویم. دلیل انتخاب کیش هم خیلی واضح است چون آب و هوای آنجا با بحرین مطابقت دارد، اما قبل از اینکه بخواهیم در آنجا اردو بگذاریم، قطعا بررسی‌های لازم را انجام می‌دهیم و پس از چک کردن نهایی، اردو را قطعی می‌کنیم.

 

او در پاسخ به سوالی مبنی بر اینکه آیا برگزاری اردوی کیش برای آماده‌سازی تیم ملی کافی است، اظهار کرد: خدا را شکر در زمان آقای کی‌روش مسئله‌ای به اسم کرونا وجود نداشت. دست من الان خیلی بسته است.

 

سرمربی تیم ملی ایران یادآور شد: وظیفه مربیگری بازیکنان فقط به تیم ملی محدود نمی‌شود و باشگاه‌ها نیز وظیفه دارند که بازیکنان را پرورش دهند و تربیت کنند؛ البته جدا از این، ما در فیفا دی هم نمی‌توانیم بازیکنان را در اختیار داشته باشیم! مثلا قانونی هست که اگر از زمان قرنطینه تیم‌ها ۵ روز گذشته باشد، یک بازیکن نمی‌تواند سفر کند و به اردو اضافه شود. ما باید قانون را رعایت کنیم.

 

اسکوچیچ تصریح کرد: باید تاکید کنم که در خردادماه و برخلاف سایر تیم‌هایی که سه بازی خواهند داشت، ما باید ۴ مسابقه را انجام بدهیم و هرچه بخواهیم حجم تمرین و آماده‌سازی را بیشتر کنیم، فقط موجب خسته‌تر کردن بازیکنان خواهیم شد. نگران نباشید، ما می‌دانیم که کارمان را چطور انجام بدهیم.

 

او درباره عصبانیت‌اش در تمرین تیم ملی که با حضور خبرنگاران انجام شد و گفته می‌شد او از طولانی شدن حضور عزیزی‌خادم یا اصحاب رسانه در تمرین گلایه دارد، اذعان کرد: برای من خیلی اهمیت دارد تا مردم ایران و شما خبرنگاران بدانید که در اردوی تیم ملی چه اتفاقی می‌افتد.

 

سرمربی تیم ملی ایران اضافه کرد: فکر می‌کنم یک سوء تفاهم در آن لحظه اتفاق افتاد چون در آن موقع ما تمرینات تاکتیکی انجام می‌دادیم و نمی‌خواستیم فیلم یا عکس از آن تمرینات منتشر شود؛ به همین دلیل اجازه ندادیم خبرنگاران زمان بیشتری را در تمرین باشند، اما قول می‌دهم اگر تمرینات ما تاکتیکی نباشد، مجوز حضور خبرنگاران را خواهیم داد تا مردم را در جریان اتفاقات تیم ملی بگذارید. من از شما(خبرنگاران) عصبانی نیستم؛ چرا عصبانی باشم؟ من از شما و آقای رئیس(عزیزی‌خادم) عصبانی نیستم و البته پس از این بردها دلیلی برای عصبانیت ندارم.
