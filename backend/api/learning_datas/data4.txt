به گزارش "ورزش سه"، با وجود عملکرد فوق العاده و خیره‌کننده اشرف حکیمی در ترکیب دورتموند، باشگاه رئال مادرید در تصمیمی غیرمنتظره این ستاره مراکشی را در نقل و انتقالات تابستانی اخیر به فروش رساند و او با قراردادی به ارزش 45 میلیون یورو به اینتر پیوست تا چالش جدید خود را در فوتبال ایتالیا تجربه کند.
با این وجود طی ماه‌های گذشته شایعات عجیب و غریبی درباره اشرف حکیمی به گوش رسیده است. بر این اساس گفته شد که نراتزوری مانند اکثر باشگاه های اروپایی با بحران اقتصادی به وجود آمده ناشی از ویروس کرونا دست و پنجه نرم می کنند و به همین خاطر آن ها در پرداخت اقساط خود به رئال مادرید برای جذب مدافع مراکشی تاخیر داشته اند.
اینتر باید 13 میلیون یوروی دیگر را تا پایان دسامبر به رئال پرداخت می کرد ولی پس از توافق با مادریدی ها مقرر شد این مبلغ تا 31 مارس واریز شود. طبق گزارش گاتزتا دلو اسپورت، شب گذشته این بدهی صاف شده و اینتر دیگر مشکلی برای در اختیار داشتن اشرف نخواهد داشت.

باشگاه ایتالیایی اما هنوز 2 میلیون یور بابت جذب روملو لوکاکو باید به یونایتد پرداخت کند که پس از توافق مقرر شده در ماه ژوئن این مبلع واریز می‌شود.